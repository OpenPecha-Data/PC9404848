| bam po bcu drug pa || de la gaṅ la byaṅ chub sems dpa’ sems dpa’ chen po brtson na byaṅ chub
sems dpa’ spyad pa spyod par ’gyur ba’i byaṅ chub sems dpa’ rnams kyi bsam gtan gi pha
rol tu phyin ba gaṅ źe na |

śā ri’i bu ’di la byaṅ chub sems dpa’ ’dod pa rnams las dben pa || sdig pa mi dge ba’i chos
rnams las dben pa || rtog pa daṅ bcas pa | dpyod ba daṅ bcas pa || dben pa las skyes pa’i
dga’ ba daṅ | bde ba can bsam gtan daṅ po rdzogs par byas te gnas so ||

śā ri’i bu gźan yaṅ yaṅ byaṅ chub sems dpa’ rtog pa daṅ dpyod pa ñe bar źi źiṅ naṅ yoṅs su daṅ
ste || sems kyi rgyud gcig tu gyur pas rtog pa med pa || dpyod pa med pa || tiṅ ṅe (2)
’dzin las skyes pa’i dga’ ba daṅ bde ba can bsam gtan gñis pa rdzogs par byas te gnas so ||

śā ri’i bu gźan yaṅ byaṅ chub sems dpa’ dga’ ba’i ’dod chags daṅ bral bas btaṅ sñoms la gnas
śiṅ dran pa daṅ śes bźin can yin te || bde ba lus kyis myoṅ ba || ’phags pa rnams kyis gaṅ
de dran pa daṅ ldan pa || bde ba la gnas pa || btaṅ sñoms pa’o || źes brjod pa ste || dga’
ba med pa’i bsam gtan gsum pa rdzogs par byas te gnas so ||

śā ri’i bu gźan yaṅ byaṅ chub sems dpa’ bde ba yaṅ spaṅs te || sṅa nas sdug bsṅal yaṅ spaṅs
śiṅ yid bde ba daṅ yid mi bde ba yaṅ nub pas de ba yaṅ ma yin || sdug bsṅal ba yaṅ ma yin
pa btaṅ sñom daṅ dran pa yoṅs su dag pa’i bsam gtan bźi ba rdzogs par byas te gnas so ||

de de ltar sems mñam par bźag pa yoṅs su dag pa || yoṅs su byaṅ ba || ñon moṅs pa med pa ||
ñe ba’i ñon moṅs pa daṅ bral bar gyur nas tiṅ ṅe ’dzin kyaṅ mi gtoṅ la || bsam gtan gyi las
kyaṅ byed do ||

de la byaṅ chub sems dpa’i bsam gtan gyi las gaṅ źe na | gaṅ mṅon par śes pa daṅ | ye śes kyi
las yoṅs su rdzogs par byed pa’o |

